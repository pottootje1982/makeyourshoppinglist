<div id="broodtekst" itemprop="articleBody">


	<div>
		<p class="eerste">Bot met een gat erin, zo luidt de letterlijke
			vertaling van ossobuco. Ik kreeg ineens zo’n zin in deze Italiaanse
			klassieker. Gestoofde kalfsschenkel is op een of andere manier een
			ideaal gerecht voor deze tijd van het jaar, waarin het nog te koud is
			voor licht zomers eten en al te warm voor zware winterse kost.
			Misschien heeft het iets te maken met dat kalfsvlees. Of misschien is
			het de gremolata; peterselie, citroenschil en knoflook, die
			verrukkelijke drie-eenheid die zo onverklaarbaar veel meer is dan de
			som der delen. Hoe dan ook, ossobuco is een beetje lente op je bord.</p>
		<p>
			<span id="more-9079"></span>
		</p>
		<div class="banner banner-inlinevideo-slim">
			<div class="inlinevideo">
				<div id="adhese-inlinevideo" data-cb-ad-id="adhese-inlinevideo"></div>

			</div>
		</div>
		<p>De Italiaanse keuken kent twee soorten ossobuco: een met
			tomaten en eentje zonder. De versie zonder, ossobuco bianco, wordt
			traditioneel geserveerd met risotto alla Milanese – een eenvoudige,
			maar krachtige risotto met kalfsmerg en saffraan. Zelf maak ik hem
			het liefste met tomaten en eet hem met zachte, boterige polenta of
			aardappelpuree.</p>
		<p>Verwarm de oven voor op 120 graden. Pluk de peterselieblaadjes
			van de steeltjes. Houd de blaadjes apart en snijd de steeltjes fijn.
			Boen de citroen goed schoon onder lauw stromend water en trek er met
			een dunschiller 2 repen schil af. Rasp de rest van de citroenschil op
			een fijne rasp en bewaar deze citroenzeste. Strooi de bloem uit over
			een bord en meng er wat zout en versgemalen peper door. Haal de
			kalfsschenkels door de bloem en schud het overtollige eraf. Verhit de
			olijfolie in een royale braadpan en bak hierin de schenkels aan beide
			kanten lichtbruin. Voeg de ui, selderij en fijngehakte
			peterseliesteeltjes toe en fruit een paar minuten mee. Schenk de
			witte wijn in de pan en laat even flink bruisen. Voeg dan de
			tomaatstukjes, de fond, de repen citroenschil, het laurierblaadje en
			een snuf zout toe en breng alles aan de kook. Leg een deksel op de
			pan en schuif hem in het midden van de oven. Laat de schenkels 2 uur
			rustig stoven. Maak intussen de gremolata: pel de knoflookteen en
			snijd hem heel fijn. Snijd ook een handje van de achtergehouden
			peterselieblaadjes fijn. Veeg de knoflook en peterselie samen op een
			hoopje op de snijplank, voeg ook de citroenzeste toe en hak deze drie
			samen nog eens goed fijn. Check de ossobuco. Hij is klaar wanneer het
			vlees bijna vanzelf loslaat van het bot. Laat zo nodig nog wat verder
			stoven. Bestrooi voor het serveren met de gremolata.</p>
		<blockquote>
			<h2>Ossobuco</h2>
			<p>Voor vier personen:</p>
			<p>1 bosje bladpeterselie</p>
			<p>1 (onbespoten) citroen</p>
			<p>handje bloem</p>
			<p>4 plakken kalfsschenkel à ongeveer 200 gram (bij veel slagers
				moet dit tevoren worden besteld)</p>
			<p>1 ui, gesnipperd,</p>
			<p>2 stengels bleekselderij, in boogjes</p>
			<p>3 eetlepels olijfolie</p>
			<p>1 groot glas droge witte wijn</p>
			<p>1 blik tomaatstukjes</p>
			<p>200 ml kalfsfond</p>
			<p>blaadje laurier</p>
			<p>teentje knoflook</p>
		</blockquote>
	</div>








</div>